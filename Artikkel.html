<!DOCTYPE html>
<html lang="en">
<head>
    <meta charset="UTF-8">
    <title>Maailma esimene eSIM’iga seade on nutikell </title>
</head>
<body>
<h1>Maailma esimene eSIM’iga seade on nutikell</h1>
<img src="http://f.pmo.ee/f/2016/02/18/5060515t100hbae0.jpg" alt="Picture didn't load" width="600" height="400">
<p><b>Suuremad tehnoloogiaettevõtted on juba ligi aasta töötamas selle kallal, et inimestel kaoks vajadus mobiilside operaatori vahetamisel sisestada oma seadmesse ühtlasi ka uus SIM-kaart ja seda asendaks lihtsalt ümberseadistatav ja seadmesse sisseehitatud elektroniline kaart.</b></p>

<p> <em>Nüüd on esimene selline seade ilmavalgust näinud ning maailma mobiilioperaatorite ühendus GSMA oma tänase teatega uue spetsifikatsiooni heaks kiitnud.</em></p>

<p> Tegemist on täiesti uut tüüpi <u>SIM-kaardi standardiga</u>, mis muudab telefoniomanikel teenusepakkujatega liitumise ja nende vahel liikumise märgatavalt lihtsamaks. Täpsemalt käib jutt telefonidesse sisseehitatud SIM-kaardist nimetusega eSIM, mis jääb sinna ka juhul, kui inimene teenusepakkujat vahetab.</p>

<p> Seega kaob igasugune vajadus ühe operaatori SIM-kaardi vahetamiseks ning operaatori vahetamisel saab vajalikud muudatused teha seadmes sätteid muutes – numbriga seotud andmeid hoitakse telefoni turvamoodulis.</p>

<p> Samsungi Gear S2 Classic 3G on nutikell, mis selle uue tehnoloogiaga varustatud on. Esimesed mobiiltelefonid peaksid sellise võimekuse omandama juuniks, kirjutab The Verge.</p>

<p> Tõsi, Apple on oma iPad’ides sellist lahendust pakkunud varemgi, kuid rahvusvaheliseks standardiks see kujunenud pole. Ning nüüd on ka Apple ise osalemas just selle uue standardi väljatöötamisel.</p>

<p> Maailma mobiilioperaatoreid ühendava organisatsiooni GSMA tehnoloogiajuhi Alex Sinclairi sõnul annab uus spetsifikatsioon lepingulistele kasutajatele senisest märgatavamalt vabamad võimalused valida enda sobiva mobiilioperaatori ning avab võimaluse turule tulemiseks väga laiale internetiühendusse astuvatele seadmetele.</p>

<p> GSMA märgib oma teates, et heakskiidu on uuele spetsifikatsioonile andnud teiste seas ka TeliaSonera ning tehnoloogiaettevõtetest Huawei, LG, Samsung ja Microsoft.</p>

<p> <i>Samsung Gear S2 Classic</i> jõuab müüki juba märtsis.</p>
<a href="http://tehnika.postimees.ee/3588731/maailma-esimene-esim-iga-seade-on-nutikell">Allikas: Postimees</a>

<p>
    <a href="http://validator.w3.org/check?uri=referer">
        <img src="http://www.w3.org/Icons/valid-xhtml10" alt="Valid XHTML 1.0 Strict" height="31" width="88" />
    </a>
</p>
</body>
</html>